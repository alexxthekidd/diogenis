<iframe width="560" height="315" src="https://www.youtube.com/embed/xij58shK2-M?si=TsIRINZ0lzDawgqB" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

Η Ορέστεια του Αισχύλου αποτελεί ένα εμβληματικό έργο της αρχαίας ελληνικής δραματουργίας, το οποίο εξερευνά βαθιά ζητήματα ηθικής, δικαιοσύνης και της μετάβασης από την αρχαϊκή στην πολιτισμένη κοινωνία. Μέσα από την τριλογία, ο Αισχύλος αναδεικνύει την εξέλιξη της ανθρώπινης αντίληψης περί δικαίου, από την τυφλή εκδίκηση και την κληρονομική κατάρα, στην θεσμική δικαιοσύνη και την αρετή της σωφροσύνης. Η σύγκρουση μεταξύ των Ερινυών, ως θεματοφυλάκων του παλαιού δικαίου, και των νέων θεών του Ολύμπου, αντιπροσωπεύει την μετάβαση σε μια νέα τάξη πραγμάτων, όπου η λογική και η δικαιοσύνη κατισχύουν του πάθους και της αυτοδικίας.

Επιπλέον, το έργο εμβαθύνει στις δοξασίες των Ελλήνων και στην αναζήτηση του θείου, παρουσιάζοντας την προσπάθεια του ανθρώπου να συμφιλιώσει το παρελθόν με το παρόν, το σκοτάδι με το φως. Ο Αισχύλος, ως μέγας θεολόγος, αναδεικνύει την ελευθερία της βούλησης και την ανάγκη υπέρβασης των παθών, προτείνοντας την πολιτεία ως φορέα δικαιοσύνης και συμφιλίωσης. Η Ορέστεια καταλήγει σε μια συμφιλίωση μεταξύ των χθονίων και των Ολυμπίων θεοτήτων, συμβολίζοντας την πορεία προς την ισορροπία και την αρμονία, όπου η κοινωνία θεμελιώνεται στην δικαιοσύνη, την σωφροσύνη και τον σεβασμό προς τον θείο νόμο.

---

## *Ολόκληρο το κείμενο της εκπομπής:*

(κλασσική μουσική) 

## Εισαγωγή στην Ορέστεια

Αγαπητοί μου ακροατές, η εκπομπή μας Συντροφιά με τους Τραγικούς συνεχίζεται. Γνωρίσαμε ήδη τρία έργα του Αισχύλου που αποτελούν την τριλογία που λέγεται Ορέστεια. Τα τρία έργα ήσαν ο Αγαμέμνων, οι Χοηφόροι και οι Ευμενίδες. Σήμερα θα κάνουμε, όπως σας έχω υποσχεθεί, κάποια σχόλια.

## Η Κεντρική Ιδέα του Έργου

Η κεντρική ιδέα του έργου να ποια είναι; Ο ανθρώπινος κόσμος πορεύεται από το χάος και την ακαταστασία στην τάξη και στην αρμονία. Ακολουθούν και οι άνθρωποι την πορεία που ακολούθησαν οι θεοί. Αυτό για να το καταλάβουμε πρέπει να έχουμε υπόψη μας την αρχαία μυθολογία.

## Η Σωφροσύνη ως Αρετή

Η σωφροσύνη είναι η πιο μεγάλη αρετή, υποστηρίζει ο Αισχύλος. Αυτήν πρέπει να κατακτήσει ο άνθρωπος, αλλιώς θα καταστραφεί. Και ο δρόμος προς την αρετή, προς τη σωφροσύνη, προς τη σοφία είναι-- μαθαίνεις αφού πάθεις, δηλαδή αφού δοκιμαστείς. Θα μάθει ο άνθρωπος ότι το αίμα φέρνει άλλο αίμα, η πληγή, η φονιά, άλλη πληγή. Γι' αυτό πρέπει να μάθει να συγχωρεί και να συμφιλιώνεται με αυτόν που το έφταιξε. Να μη χρησιμοποιεί την αυτοδικία για να πάρει το δίκιο του, αλλά να εμπιστευτεί την πολιτεία, η οποία θα απονείμει το δίκαιο.

## Η Αναζήτηση του Θείου

Ο Αισχύλος, αγαπητοί μου, γνωρίζει ότι οι θεοί του Ολύμπου είναι μύθος. Προσπαθεί σε όλο του το έργο να συλλάβει το νόημα του θείου, να το καθάρει από όσα η παράδοσις του απέδιδε. Ακούσαμε το χορό των γερόντων να προσεύχεται και να λέει Ω Δία ή ω Απόλλων ή Παν, με όποιο όνομα σε φωνάζουν, έτσι σε φωνάζω κι εγώ, αγαπητοί μου, καταλαβαίνετε κάτι; Ότι ψάχνει να βρει το όνομα του αληθινού θεού; Με τα τρία αυτά έργα, που αποτελούν την τριλογία Ορέστεια, μας οδηγεί ο μέγας τραγικός ποιητής ο Αισχύλος από το σκοτάδι της εκδικήσεως στο φως της κατανοήσεως, από τη μαύρη και αγέλαστη δίκη, σε μια άλλη δίκη, όργανο του Διός που ξέρει και να συγχωρεί. Σε μια δίκη δηλαδή που καταβγάζεται από το υπερούσιο φως του θείου νόμου. Ο Αισχύλος, αγαπητοί μου, είναι μέγας θεολόγος.

## Οι Δοξασίες των Ελλήνων

Ενδιαφέρεται να μάθει όλες τις δοξασίες των Ελλήνων, των Ελλήνων που έζησαν όλες τις εποχές. Τι πίστευαν οι Έλληνες που έζησαν πριν απ' αυτόν; Ποια ήταν η θρησκεία του Έλληνα; Βρίσκει ότι αυτό που αποτελεί την αρχαία ελληνική θρησκεία όχι μόνο των χρόνων του, αλλά όπως είπαμε και των χρόνων που πέρασαν, ήταν πολλά και διάφορα στοιχεία. Από τα πιο πρωτόγονα μέχρι τα πιο υψηλά. Ιδέες καθαρές για τον Θεό από τη μία μεριά. Ιδέες σκοτεινές, ενστικτώδεις, θρησκευτικές αντιδράσεις παρμένες από τα απροσμέτρητα βάθη της πανάρχαιας λαϊκής ψυχής. Στρώματα πολλά διαφόρων θρησκευτικών δοξασιών. Υπάρχουν στο έργο του προκαταλήψεις. Υπάρχουν πίστεις. Υπάρχουν αντιλήψεις που είναι αρχαιότερες και από τον Όμηρο. Το πανάρχαιο και πρωτόγονο δίπλα στο καινούργιο και το εξελιγμένο. Όλα αυτά θα προσπαθήσει ο ποιητής να τα συγκεράσει σε ένα αρμονικό και ισορροπημένο σύνολο. Γι' αυτό η νίκη του νέου επί του παλαιού δε θα είναι νίκη θριάμβου και ολοκληρωτική. Το καινούργιο θα ρθεί, αλλά στο βάθος της ανθρώπινης ψυχής θα υπάρχει και το παλιό. Το παλαιό υποχωρεί, αλλά δεν εξαφανίζεται. Στέκει δίπλα στο νέο με άλλη μορφή. Διατηρεί κάτι από την παλιά δύναμη, την οποία εκπροσωπούν οι Ερινύες. Οι Ερινύες βέβαια στο έργο θα γίνουν Ευμενίδες, αλλά εκείνο που εκπροσωπούσαν οι Ερινύες δε θα χαθεί, δε θα πάψει να ισχύει ακόμα και σήμερα. Αγαπητοί μου, μέσα στα βάθη της ψυχής μας υπάρχει το σκοτεινό, το δαιμονικό, ο δαίμονας. Έτσι οι παλιές δυνάμεις που αποτελούν το παρελθόν στέκουν βοηθοί στο νέο που αποσκοπεί στην αρμονία και στην ισορροπία.

(κλασσική μουσική)

## Συνέχεια Σχολίων για την Τριλογία

Ας συνεχίσουμε τα σχόλια, αγαπητοί μου, για να κατανοήσουμε την τριλογία αυτή, για να κατανοήσουμε το βαθύτερο νόημα. Προσέξτε όταν ο μεγάλος ποιητής χρησιμοποιεί τα μυθολογικά στοιχεία, δεν το κάνει γιατί τα πιστεύει. Χρησιμοποιεί όλα τα στοιχεία αυτά που η παράδοσις, ο μύθος, έχει παραδώσει στους ανθρώπους. Τα χρησιμοποιεί όλα αυτά ο ποιητής-- το κοινό Πιστεύω και την ώρα την κρίσιμη θα πει το καινούργιο με το στόμα της θεάς Αθηνάς, ότι θα 'ρθει το νέο, νέα τάξης, η δίκη, το δίκαιο, το οποίον θα απονέμει η Πολιτεία με την-- με τον φωτισμό του Θεού. Ας προχωρήσουμε τα σχόλια (παύση).

## Η Κληρονομική Κατάρα των Ατριδών

Τον οίκο των Ατριδών, θυμόσαστε, τον βαραίνει η κληρονομική κατάρα, η αρά. Η κατάρα που εξαιτόξευσε κατά του γένους του Ατρέος ο Θιαίστης, όταν γεύτηκε τις σάρκες των παιδιών του, τις οποίες του παρέθεσε σε γεύμα ο αδελφός του ο Ατρέας. Τα θυμόσαστε αυτά; Αυτό είναι η πρόταρχος άτι, το προπατορικό αμάρτημα. Το ανόσιο έργο του Ατρέους προκάλεσε την αρά, την κατάρα, το κακό τέθηκε, ετέθη και μαζί και το πρόβλημα (παύση). Από τη στιγμή όμως που γίνεται έγκλημα, στο σπίτι αρχίζει να κατοικεί ο σκοτεινός Αλάστορ, ο δαίμονας, το πνεύμα της εκδικήσεως που στον Αγαμέμνονα σχεδόν ταυτίζεται με τις Ερινύες. Ο Αλάστορας θέλει να τρέφεται με αίμα για να ξεδιψάσει τη φονική εκδίκησή του.

## Το Θιαέστειο Γεύμα

Ο Αισχύλος, όπως είπαμε, δεν ανατρέχει στις παλαιότερες αμαρτίες του οίκου των Ντανταλιδών, γιατί υπήρχαν κι άλλα. Γι' αυτόν το κακό αρχίζει από το θιαέστειο γεύμα κι αυτό έχει κάποια σημασία και θα σας την εξηγήσω. Επομένως, η πρόταρχος άτι δεν είναι αποτέλεσμα παλιότερης κατάρας, αλλά πρόξενος μιας αράς. Ο Ατρέας δεν ήταν ήδη καταραμένος κατά τον Αισχύλο πριν από την πράξη του. Επομένως, με πλήρη συνείδηση έκανε το αποτρόπαιο έγκλημα. Άρα η τυφλή ορμή της ψυχής του, η ύβρις του, όπως θα την ονομάσουμε, αυτήν την ορμή της ψυχής προς το κακό, τον ώθησε. Ήτο άρα ελεύθερος και δεν υπέκειτο στη σκοτεινή δύναμη της Ιμαρμένης. Δεν μπορούσε δηλαδή να πει ότι όλα είναι γραμμένα. Είχε την ελευθερία της βουλήσεως να αποφασίσει να μην κάνει το κακό.

## Η Ελευθερία της Βούλησης

Ο άνθρωπος, κατά τον Αισχύλο, δεν είναι τυφλό όργανο της μοίρας. Το κακό μόνος του το δημιουργεί. Είναι ελεύθερος ο άνθρωπος και δεν πρέπει να κατηγορεί το Θεό για αυτά που έρχονται. Αυτές οι δυστυχίες που ήρθαν ήταν αποτέλεσμα της ελεύθερης επιλογής (παύση). Όταν χύσει αίμα, διασαλεύεται η τάξις. Αυτός που το 'κανε διασαλεύει την ηθική τάξη και επισύρει πάνω του όλη την οργή, την αδάμαστη, των φρουρών της αρμονίας του κόσμου, της Μοίρας δηλαδή και των Ερινύων, που ταυτίζονται πολλές φορές μ' αυτοί. Κι αυτές με όργανο τον Αλάστορα τείνουν να επαναφέρουν, να αποκαταστήσουν τη διασαλευθείσα τάξη με την ανελέητη και χωρίς καμμιά εξέταση τυφλή τιμωρία. Αυτή είναι η παλιά αντίληψη της δίκης (παύση).

## Η Μεταβίβαση του Κακού

Με την αρά, αγαπητοί μου ακροατές, το κακό μεταβιβάζεται από τη μια γενιά στην άλλη σαν ένα είδος κληρονομικότητας. Και εδώ όμως ο Αισχύλος μας αφήνει να καταλάβουμε ότι κι αυτόν που τον βαραίνει η κληρονομική κατάρα μπορεί να την αποφύγει. Μπορεί να αποφύγει του Αλάστορα και των Ερινύων την εκδίκηση αν σ' όλη του τη ζωή ακολουθήσει ένα δρόμο ηθικό, εάν χαράξει την πορεία του πάνω στη γραμμή του μέτρου και της σωφροσύνης, αν δηλαδή αποφασίσει να αποφύγει την ύβρη. Ο Αγαμέμνονας όμως διέπραξε δύο φοβερές ύβρεις. Έσφαξε την κόρη του θυσία στη φιλοδοξία του αρχηγού; Φιλοδοξία του ως αρχηγού, κάτι που μπορούσε να αποφύγει αν ήθελε, γιατί η Άρτεμη δεν το είχε επιβάλει αυτό να σφαξε την κόρη του. Και όταν κατέλαβε την Τροία, δε σεβάστηκε των θεών τους ναούς και τα αγάλματα (παύση). Έτσι μόνος του αφύπνισε τον Αλάστορα και τις Ερινύες, οι οποίες θα οπλίσουν το χέρι της Κλυταιμνήστρας για να τον σκοτώσουν. Μόνος του επομένως κατέστησε εφικτή την αρά. Έτσι τη στέγη του οίκου των Ατριδών δεν την αφήνει ο χορός των Ερινύων.

## Ο Φόβος και η Αγωνία για το Κακό

Ναι, αλλά έτσι που πάμε; Αφού είναι αδύνατο στον άνθρωπο να συγκρατήσει την ύβρη του. Το αίμα δυστυχώς ζητάει πάντα καινούργιο αίμα. Ο Αλάστορ και οι Ερινύες δεν θα αποκοιμηθούν ποτέ. Και ο χορός στον Αγαμέμνονα εκφράζει όλο το φόβο και την αγωνία για το κακό που δέρνει το σπίτι, με τα ακόλουθα λόγια: Φοβάμαι, φοβάμαι, πού θα τελειώσει αυτός ο φόνος; Το πρόβλημα συγκεντρώνεται εδώ. Ο Αγαμέμνονας πληρώνει παλιές αμαρτίες και ο θάνατός του θα σταθεί αφορμή άλλων θανάτων (παύση). Θυμόσαστε ότι το πρώτο δράμα της τριλογίας, ο Αγαμέμνονας, τελείωσε με το θρίαμβο του νόμου της εκδικήσεως για το αίμα που χύθηκε. Και ο φόνος του ήταν αποτέλεσμα της αράς. Ο δαίμονας του οίκου, ο αμίλητος Αλάστορ, στάθηκε πάνω απ' το κουφάρι του Αγαμέμνονος και άρχισε το θλιβερό για τον οίκο τραγούδι του (παύση).

## Οι Χοηφόροι και η Εκδίκηση του Ορέστη

Ήδη στο δράμα αυτό, το πρώτο, στον Αγαμέμνονα, μας γίνονται σαφείς οι πνιγμοί για τη δράση που θα έχουμε στο δεύτερο έργο. Πράγματι, το δεύτερο έργο είναι οι Χοηφόροι. Στους Χοηφόρους ο Ορέστης εκδικείται το θάνατο του πατέρα του. Φόνευσε τη μητέρα του, τη μητέρα του και τον Αίγισθο. Εδώ όμως τα πράγματα θα αλλάξουν. Μέχρι τώρα τα εγκλήματα που βαραίνουν τον οίκο είναι εγκλήματα που προήλθαν από το τυφλό πάθος αυτών που τα διέπραξαν. Ο Ατρέας εκουσίως έσφαξε τα παιδιά του Θέστη. Ο Αγαμέμνονας αν και φέρει μέσα του το γόνιμο σπόρο της αράς, δεν προσέχει και σφάζει την κόρη του. Η Κλυταιμνήστρα καιρό τώρα σχεδιάζει το σατανικό φόνο του συζύγου της. Θύμα κι αυτή του πάθους της προς εκδίκηση, από το οποίο φλέγεται για το θάνατο της κόρης της. Ο Αίγισθος τέλος, σαν χυδαίος κακούργος δειλός, εξυφανίζει τον φόνο του Αγαμέμνονα με ελατήριο το μίσος και την τυφλή εκδίκηση. Όμως τώρα, στην περίπτωση του Ορέστη έχουμε έναν αθώο. Ο Ορέστης χτυπά και σκοτώνει τη μητέρα του χωρίς να είναι κυριευμένος από το πάθος, χωρίς μίσος και διάθεση εγκληματική. Όλοι όσοι διέπραξαν μέχρι τώρα φόνους στον οίκο των Ατρινών ήσαν όργανα του αλάστορος και συγχρόνως έφερναν ακεραιά την ευθύνη της πράξης τους. Ο Ορέστης όμως χτυπά, σκοτώνει, χωρίς να εγκληματεί. Το χέρι του δεν το οπλίζει ο αλάστορ, αλλά ο θεός Απόλλωνας, ο θεός που αντιπροσωπεύει τη νέα τάξη και είναι φορέας μιας ανώτερης αντίληψης περί δικαίου.

## Η Εντολή του Απόλλωνα

Τώρα τα πράγματα μπλέκονται για μας. Ο Ορέστης παίρνει ρητή εντολή από τον Απόλλωνα να εκδικηθεί το θάνατο του πατέρα του. Είχε καθήκον να το κάνει. Εάν δεν υπήκουε, θα πλήρωνε με τη ζωή του την παράλειψη αυτή, αφού προηγουμένως θα υφίστατο χίλια σωματικά μαρτύρια. Εξάλλου, το αίμα του πατέρα του θα προκαλούσε τις Ερινύες, οι οποίες και θα τον κατεδίωκαν. Παρόλα αυτά, την τελευταία στιγμή θα διστάσει να χτυπήσει. Μόνο όταν ο Πυλάδης του υπενθυμίσει ποιο είναι το καθήκον του, θα πάρει θάρρος και θα φέρει εις πέρας την εντολή του Απόλλωνα. Και έτσι; Είναι χαρακτηριστικό ότι ο ποιητής της Χοηφόρος πολύ έντονα υπογραμμίζει ότι ο Ορέστης ορμήθηκε από καθήκον που είχε υποδειχθεί από τον Θεό.

(Μουσική)

## Η Ενοχή του Ορέστη

Ο Ορέστης, αγαπητοί μου, είναι αθώος απέναντι στη συνείδησή του, γιατί του υπέδειξε ο Θεός να κάνει αυτό το φόνο. Και όμως έχει ενοχή για το αίμα που χύθηκε. Και η ενοχή είναι μεγαλύτερη, γιατί το αίμα που χύθηκε που έχυσε είναι της μάνας του. Και ο χορός στο τέλος των Χοηφόρων ανακεφαλαιώνει όλο αυτό το πρόβλημα και ρωτάει τελικά πού θα καταλήξει ο φόνος; Το έγκλημα που θα καταλήξει; Ο θεός Απόλλωνας οδηγεί τον Ορέστη στη θεά Αθηνά στην Αθήνα. Και εκεί υπάρχει μια ελπίδα. Θα δούμε ποια είναι η ελπίδα.

## Οι Ερινύες και οι Ευμενίδες

Μέχρι τώρα δηλαδή στα δύο προηγούμενα δράματα τον Αγαμέμνονα και τις Χοηφόρους. Οι Ερινύες ήσαν οι εκδικητριές και τιμωροί των φονέων γενικά ταυτιζόντουσαν τρόπο τινά με τον αλάστορα, που έπεσε βαρύ στον οίκο μετά την πρώταρχων Άτην. Τώρα, στο τρίτο δράμα της τριλογίας που είδαμε και το οποίο ονομάζεται Ευμενίδες, το έργο τους περιορίζεται. Κυνηγούν μόνο όσους έχουν άμεσο δεσμό συγγένειας με το θύμα τους, τους πατροκτόνους και τους μητροκτόνους. Την Κλυταιμνήστρα δεν την είχαν ενοχλήσει, γιατί όπως λένε αυτές οι Ερινύες, με το φόνο της δεν έκανε να χυθεί συγγενικό αίμα. Παιδιά της νύχτας είναι οι Ερινύες. Είναι ταυτόσημες με τις Αρες. Εκφράζουν το πανάρχαιο δίκαιο. Στο έργο τους είναι αμείλικτες και αδιάλλακτες. Είναι απαίσιες μαύρες θεότητες που προσπαθούν να κρατήσουν τον άνθρωπο στο δρόμο της ηθικής με το φόβο και τρόμο που εμπνέουν. Είναι θεματοφύλακες των πανάρχαιων ηθικών δεσμίων που συγκροτούν την κοινωνία. Συγκρατούν τους ανθρώπους με την άγρυπνο παρακολούθησή τους. Θέλουν να τους κρατήσουν στο δρόμο της αρετής με το φόβο, με τον τρόμο. Υποστηρίζουν, αν λείψουν, τα θεμέλια της κοινωνίας θα καταστραφούν. Και ο άνθρωπος που δεν θα φοβάται πλέον τίποτε, θα αφήσει τον εαυτό του ελεύθερο στο κρίμα. Είναι φρουροί της ηθικής τάξεως του κόσμου.

## Οι Νόμοι των Ερινυών

Οι Ερινύες πριν από πανάρχαια χρόνια, αλύγιστες και άτρεκτες, ζητούν οι νόμοι που εθέσπισαν να γίνονται παντού σεβαστοί. Ναι, αλλά τώρα, δίπλα σ' αυτές τις σκοτεινές δυνάμεις του παρελθόντος, που τη μια ταυτίζονται με τη μοίρα και άλλοτη γίνονται όργανά της, εμφανίστηκαν άλλες δυνάμεις, πιο φωτεινές. Οι πρώτες είναι δυνάμεις χθόνιες, ανήλιες. Οι δεύτερες είναι φωτεινές και λουσμένες στο φως. Οι Ερινύες επιβάλλουν την τάξη με τον τρόμο και τις σκοτεινές απειλές. Οι νέες θεότητες όμως, που ουσιαστικά εκπροσωπούν τις ίδιες ηθικές αρχές, στηρίζονται σε μια προηγμένη αντίληψη της δίκης. Στηρίζονται στη σωφροσύνη. Δεν εκδικούνται τυφλά. Τιμωρούν χωρίς πάθος. Προτού αναλάβουν τη διακυβέρνηση του κόσμου, πέρασαν από το οδυνηρό μονοπάτι του πάθους και έμαθαν. Είναι υψωμένες στο φως της πραγματικής δικαιοσύνης που τιμωρεί αλλά και καταλαβαίνει. Στην κορυφή της ιεραρχίας του νέου θεϊκού κόσμου είναι ο Ζεύς. Σ' αυτόν μπορεί να καταφύγει ο άνθρωπος αν θέλει να βρει ανακούφιση από το μάταιο άχθος που τον βαραίνει.

(Μουσική)

## Η Εξέλιξη του Κόσμου και οι Νέοι Θεοί

Ο κόσμος, αγαπητοί μου ακροατές, από την εποχή που είχαν αναλάβει τη φρούρηση της ηθικής τάξεως, οι Ερινύες, έχει εξελιχθεί. Οι παλιές θεότητες δεν προσπάθησαν να ανανεωθούν και να προσαρμοστούν στη νέα κατάσταση. Έμειναν ανεξέλεγκτες κι έτσι δεν μπορούσαν να παρακολουθήσουν τον άνθρωπο στα πολύπλοκα προβλήματα που τον απασχολούσαν. Εξακολούθησαν να μένουν στο σκοτάδι κι από κει, από τα σπλάχνα της γης, να εκπέμουν τις βαριές κατάρες στους τους ανθρώπους για να τους τιμωρούν τυφλά. Όσο υπάρχουν αυτές, το αίμα θα ρέει ανάμεσα στα μέλη των οικογενειών, αφού αυτές ρυθμίζουν το δίκαιο. Οι νέοι θεοί όμως όρισαν διαφορετικά τα πράγματα. Οι φόνοι και τα αδικήματα να μην τιμωρούνται από άτομα συγγενή, αλλά από το κράτος, το οποίο θα έχει ορισμένους ανθρώπους ταγμένους να απονέμουν τη δικαιοσύνη σύμφωνα με διαφορετικά κριτήρια από αυτά που καθόριζαν τις σχέσεις των μελών του γένους. Τώρα τα καθήκοντα των μελών μεταβιβάζονται στο κράτος, που είναι μια πιο μεγάλη οικογένεια. Αυτό το κράτος αναλαμβάνει να ρυθμίσει όλες τις διαφορές που εγείρονται ανάμεσα στα μέλη του.

## Ίδρυση Δικαστηρίου και η Νέα Δίκη

Οι νέοι θεοί θα ιδρύσουν δικαστήριο για την εκδίκαση των υποθέσεων του φόνου. Η Αθηνά, η κόρη του Διός, θα ιδρύσει το δικαστήριο του Αρείου Πάγου για να εκδικαστεί η περίπτωσις του Ορέστη και ο Απόλλων θα καθαρίσει τον Ορέστη. Η Αθηνά θα ιδρύσει το δικαστήριο. Και ο Ορέστης και η Αθηνά δρουν εν ονόματι του Διός. Η ενέργειά τους είναι έκφραση της θελήσεως του Θεού. Η νέα δίκη λοιπόν, που προέρχεται από το Δία, θα αποφανθεί ότι οι φονικές υποθέσεις πρέπει να δικάζονται από το κράτος για να μη διαιωνίζεται έτσι το κακό, να μη διαιωνίζονται τα μίση. Επομένως, η τόσο έντονη και οξεία διαμάχη μεταξύ των Ερινύων και του Απόλλωνος, την οποία παρακολουθήσαμε, είναι ουσιαστικά διαμάχη μεταξύ αυτών και του Διός. Είναι η παλαιά δίκη και η νέα δίκη που έρχονται σε σύγκρουση.

## Η Σύγκρουση των Θεϊκών Δυνάμεων

Έτσι, στο τελευταίο μέρος της τριλογίας, στις Ευμενίδες, μεταφερθήκαμε από τον ανθρώπινο κόσμο στον θεϊκό. Δυο δυνάμεις θεϊκές θα συγκρουστούν. Η περίπτωση του Ορέστη είναι αφορμή της σύγκρουσης. Μπροστά στη θεά Αθηνά, μπροστά στους Αθηναίους δικαστές δικάζονται οι Ερινύες και ο Ορέστης, ουσιαστικά όμως οι Ερινύες και ο Απόλλων ή μάλλον η νέα τάξη με την παλαιά τάξη. Επομένως ο Ζευς και οι Ερινύες. Είδαμε ότι ο Ορέστης αθωώνεται και αυτό θα μπορούσε να θεωρηθεί ως νίκη του πρώτου έναντι των Ερινύων. Και είναι από την άποψη ότι η δίκη η μηχανική παύει να θεωρείται ως γνώμονας που θα ρυθμίζει τις σχέσεις μεταξύ των ανθρώπων. Η νέα δίκη αποδεικνύεται να είναι πιο σύμφωνος με την ιδέα της δικαιοσύνης, γιατί εξετάζει τα δεδομένα και στην εξέταση που κάνει δεν περιορίζεται στο γεγονός μόνον αυτό, αλλά σε σχέση πάντοτε με τα αίτια που το προκάλεσαν.

## Η Συμφιλίωση και η Νέα Τάξη

Οι Ερινύες πιστεύουν πραγματικά ότι ατιμάστηκαν από την απόφαση, ότι νικήθηκαν. Ιώ θεοί νεότεροι, λέει, μας νικήσατε. Στην πραγματικότητα όμως δε νικηθήκαν. Το αποτέλεσμα της δίκης ήταν ισόψηφο. Η Αθηνά με την ψήφο της αθώωσε τον Ορέστη. Η αλυσίδα του κακού που αρχίζει από τον Ατρέα, σταματά στον Ορέστη. Οι δικαστές όμως είχαν μοιράσει τις ψήφους, πράγμα που δείχνει ότι δεν έχουμε απόλυτο θρίαμβο της νέας δίκης. Οι Ερινύες κατά κάποιο τρόπο θα εξακολουθούν να ρυθμίζουν τις τύχες των ανθρώπων σε ζητήματα ηθικής. Δε θα εξαφανιστούν. Το αδίκημα τους δεν θα καταργηθεί. Οι άνθρωποι θα εξακολουθήσουν να τους σέβονται και να τις φοβούνται, με μόνη τη διαφορά ότι οι τρομερές αυτές θεότητες θα προσανατολιστούν στο νέο πνεύμα που θα διέπει πια τον κόσμο κάτω από το άγρυπνο μάτι του Δία. Και έτσι από άγριες δυνάμεις που ήσαν, θα ημερέψουν από Ερινύες θα γίνουν Ευμενίδες. Δε θα στέλνουν πια βαριές κατάρες και χίλια δυο κακά από τα έγκατα της γης, αλλά ευλογίες και ευχές στη γη επάνω. Φτάνει οι άνθρωποι να τις σέβονται και να αποφεύγουν να κλωτσούν το βωμό της νέας δίκης. Θα γίνουν συνεργάτες στη νέα τάξη που κυβερνά τον κόσμο. Και αυτό θα επιτευχθεί χάρη στο σέβας πειθούς της Αθηνάς, της θεάς που συμβολίζει το πνεύμα της δημοκρατίας των Αθηναίων. Μπροστά στο δικαστήριο, τον οποίον ελύθηκε το μεγαλύτερο πρόβλημα που σαν άγχος πίεζε τα στήθη της ανθρωπότητας. Πώς μπορεί η ψακάς, το χύσιμο του αίματος που βρέχει αδιάκοπα ένα καταραμένο σπίτι, πώς είναι δυνατόν να λείψει; Η νέα τάξις θα επικρατήσει γιατί οι Ερινύες επίστηκαν και κατάλαβαν χάρη στην Αθηνά, τις επιδιώξεις αυτών που πάνω από τον Όλυμπο κυβερνούν τις τύχες του κόσμου. Βασισμένοι στην αρχή της σωφροσύνης. Έτσι επέρχεται η συμφιλίωση μεταξύ των οχθονίων θεοτήτων και των Ολυμπίων. Ζευς ο πανόπτης και η Μοίρα ούτω συγκατέβη. Και η τριλογία, αγαπητοί μου, τελειώνει με την θρησκευτική τελετή της εγκατάστασης των Ευμενίδων στην κρύπτη τους, που είναι πάνω στο βράχο του Αρείου Πάγου, απ όπου θα αναδύνεται η ευεργετική πλέον για την πόλη των Αθηναίων πνοή των. 

(μουσική) 

## Η Πορεία προς την Ισορροπία

Η Ορεστία, αγαπητοί μου, άρχισε με την έκφραση αγωνίας και με σκοτεινό το προαίσθημα συμφοράς και φόνου και τελειώνει με μια θρησκευτική πομπή που επισφραγίζει το πνεύμα της γαλήνης και της ειρήνης που ήλθε ανάμεσα στους ανθρώπους. Αρχίζει από μια σκοτεινή περίοδο πνιγμένη στο αίμα και καταλήγει σε μια περίοδο όπου η ασφάλεια και η δικαιοσύνη βασιλεύουν επάνω στην Αθήνα, επάνω στη γη. Ο ποιητής μεταχειρίστηκε τον μύθο των Ατριδών για να δείξει τη βραδεία πορεία του ανθρώπου προς κατάκτηση της ισορροπίας ανάμεσα από συμφορές, πολύ μόχθο και πολύ αίμα. Ηθικό, κοινωνικό, θρησκευτικό είναι το δίδαγμα της Ορέστιας.

## Τα Διδάγματα της Ορέστειας

Πρώτον, ο άνθρωπος που έχει πνίξει μέσα του κάθε ύβρι, κάθε πάθος, κάθε τυφλή εκδίκηση, δεν πρόκειται να υποφέρει επ' άπειρο και χωρίς λόγο στη ζωή του. Το θείο επεμβαίνει για να τον βοηθήσει στην κρίσιμη στιγμή. Είναι η περίπτωση του Ορέστη. Δεύτερον, η κοινωνία δεν μπορεί να θεμελιωθεί πάνω στην πίστη της κληρονομικής κατάρας, -αράς και πάνω στο νόμο της βεντέτας. Και τρίτον, δεν είναι η τυφλή η Μαρμένη που κυβερνά τον κόσμο, αλλά ο Ζεύς, ο οποίος θεσπίζει τον νόμον της υψηλής δικαιοσύνης και τον νόμο της σοφοσύνης. 

(κλασσική μουσική) 

## Επίλογος και Σύνδεση με τον Χριστιανισμό

Εδώ τελειώνει, αγαπητοί μου ακροατές, η τριλογία Ορέστεια. Σήμερα τελείωσαν και τα σχόλια και θα συνεχίσουμε με το έργο του μεγάλου ποιητή, του Αισχύλου. 

(κλασσική μουσική) 

Η ωφέλεια θα είναι πολύ μεγάλη. 

(κλασσική μουσική) 

Θα επαναλάβω κάτι που το έχω πει πολλές φορές. Το αρχαίο ελληνικό πνεύμα θα μας ετοιμάσει να εκτιμήσουμε το δώρο που έφερε ο Ιησούς. 

(κλασσική μουσική) 

Μόνον όσοι έχουν περάσει έχουν εκπαιδευτεί από το αρχαίο ελληνικό πνεύμα. Μόνον αυτοί θα καταλάβουν πόσο μεγάλο ήταν το έργο του Ιησού. Το αρχαίο ελληνικό πνεύμα είναι η ανθρώπινη προσπάθεια. Η διδασκαλία του Ιησού είναι η θεϊκή αποκάλυψη. 

(κλασσική μουσική) 

Αυτές οι δύο τελευταίες προτάσεις λύνουν το θέμα Ελληνισμού και Χριστιανισμού. Σας ευχαριστώ που με ακούσατε, αγαπητοί μου. Θα συνεχίσουμε. 

(κλασσική μουσική)
