<iframe width="560" height="315" src="https://www.youtube.com/embed/dwsZh6VFdcM?si=-i9lcMMuMc8lmZgE" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

Η ραδιοφωνική εκπομπή του Διογένη Μαλτέζου αποτελεί μία εμβριθής ανάλυση του έργου "Οιδίπους επί Κολωνώ" του Σοφοκλή, με αναφορές στον προηγούμενο "Οιδίποδα Τύραννο" και συνδέσεις με τη βιβλική μορφή του Ιώβ. Ο Μαλτέζος εξετάζει την πορεία του Οιδίποδα από την τραγική πτώση στην ηθική δικαίωση, εστιάζοντας στην αποκατάσταση του ήρωα και τη μεταμόρφωσή του σε αγαπητό στους θεούς, μέσω μιας υπερφυσικής ανάληψης. Η εκπομπή αναλύει διαδοχικά τις σκηνές του έργου, όπως την άφιξη στον Κολωνό, τη συνάντηση με τους γέροντες και την παρέμβαση του Θησέα, ενώ παράλληλα σχολιάζει τους ύμνους και τα χορικά μέρη, αναδεικνύοντας τη ματαιότητα της ανθρώπινης ύπαρξης και την ανάγκη αποδοχής του θείου θελήματος.

Επιπλέον, η εκπομπή εμβαθύνει στην αλληλεπίδραση των χαρακτήρων, όπως η σύγκρουση μεταξύ Οιδίποδα και Κρέοντα, και την τελική αναχώρηση του Οιδίποδα προς τον θάνατο, συνοδευόμενου από θαυματουργά γεγονότα. Ο Μαλτέζος ερμηνεύει τον θάνατο του Οιδίποδα ως αποθέωση και θρίαμβο, ενώ παράλληλα εξετάζει τον θρήνο των θυγατέρων του και τις συμβουλές του Θησέα. Κλείνοντας, η εκπομπή προτρέπει τους ακροατές να σκύψουν το κεφάλι μπροστά στο άγνωστο, υιοθετώντας την στάση του Ιώβ, ως μοναδικό τρόπο για να βρουν την εσωτερική γαλήνη.

---

## *Ολόκληρο το κείμενο της εκπομπής:*

(μουσική υπόκρουση) 

## Εισαγωγή
Αγαπητοί μου ακροατές, θα έχουμε τη μεγάλη τύχη να παρακολουθήσουμε στην Επίδαυρο το έργο του Σοφοκλή Οιδίπους επί Κολωνώ. Τον μύθο του Οιδίποδα ήδη τον γνωρίζουμε. Έχουμε δει τον Οιδίποδα τύραννο. Είδαμε εκεί πώς ένας αθώος μπορεί να μπλεχτεί στα δίχτυα αδυσώπητης μοίρας και να υποφέρει χωρίς να φταίει. Τα πάθη του Οιδίποδα μας θύμισαν τις δοκιμασίες του Ιώβ. Πειρατήριον άρα ο βίος μας, είχε συμπεράνει ο δίκαιος Ιώβ. Ο Οιδίπους, όπως και ο Ιώβ, είναι αθώος, όμως δοκιμάζεται. Δοκιμάζεται σκληρά. 

Στο τέλος, σε άθλια κατάσταση, τυφλός, περιφρονημένος από όλους και από τον εαυτό του ακόμη, εγκαταλείπει τη Θήβα δυστυχισμένος, ενώ ο χορός λέει τούτα τα λόγια. Της πατρίδας μου Θήβας κάτοικοι, ιδέστε, αυτός είναι ο Οιδίπους, αυτός που τα δοξασμένα αινίγματα ήξερε και ήταν μεγάλος, που ποιος από τους πολίτες δεν φθονούσε βλέποντας την τύχη του σε ποια έχει φτάσει τρομερή συμφορά, ώστε κανείς πρέπει να καρτερεί την τελευταία ημέρα, μήτε να λέει ευτυχισμένο θνητό κανένα πριν φθάσει στο τέρμα του βίου δίχως κακό να πάθει.

Και ποιο είναι το θέμα που απασχολεί τον Σοφοκλή στον δεύτερο Οιδίποδα, στον Οιδίποδα επί Κολωνώ; Αυτός ο δυστυχής Οιδίπους, το βδέλυγμα των θεών και των ανθρώπων, αυτό το μίασμα, αυτός ο πολύ πονεμένος, θα αποκατασταθεί στο έργο αυτό. Οι θεοί θα τον ορθώσουν πάλι, βεβαιώνει η κόρη του η Ισμήνη. Νυν γαρ οι θεοί σε ορθούσι, πρόσθε δε όλισαν. Έπειτα από μια ζωή γεμάτη δυστυχία και αθλιότητα, όπου η δύναμη, η φρονιμάδα και η αρετή φαινόταν πως είχαν συντριφτεί κάτω από το φρικτό και αμίλητο νόμο του πεπρωμένου, στο δράμα τούτο ο ήρωας κερδίζει την πλήρη ηθική δικαίωση και στεφανωμένος με τη δάφνη του μαρτυρίου του μεταμορφώνεται μπροστά μας, γίνεται αγαπητός στο Θεό και αναλαμβάνεται με τρόπο υπερφυσικό, χωρίς να γνωρίσει το φυσικό θάνατο. Ας δούμε το έργο από κοντά. 

(μουσική υπόκρουση) 

## Άφιξη στον Κολωνό και Συνάντηση με τους Γέροντες
Ο Οιδίπους, γέροντας τυφλός και φτωχός, με συντροφιά την Αντιγόνη που τον παραστέκει στο κάθε του β-βήμα, φτάνει στο προάστιο των Αθηνών, τον ήπιο Κολονό, κοντά στο ιερό άλσος των Ευμενίδων. Έτσι που είναι κουρασμένος από την καταθλιπτική οδοιπορία του, ζητάει να καθίσει και να μάθει πού βρίσκεται. Η Αντιγόνη του απαντάει ότι δεν ξέρει πως λέγεται ο τόπος, αλλά ότι εκεί κοντά είναι η Αθήνα, γιατί βλέπει τα κάστρα της και του περιγράφει τον τόπο που φτάσανε. Είναι, λέει, πλημμυρισμένος από δάφνες, ελιές και αμπελοκλήματα και πλήθος αηδόνια τραγουδούν στις φυλλωσιές τους, πράγμα που την κάνει να πιστέψει πως ο τόπος είναι ιερός, δηλαδή αφιερωμένος στους θεούς. 

Στο μεταξύ έρχεται κάποιος ντόπιος από τον Κολονό. Ο Οιδίπους ζητάει πληροφορίες, μα εκείνος λέει στον γέροντα πως πρέπει να βγει έξω από το ιεροτόπου που πατεί, γιατί απαγορεύεται να μένει εκεί. Έτσι μαθαίνει πως ο τόπος εκείνος είναι αφιερωμένος στις φοβερές θεές τις Ευμενίδες. Εύχεται λοιπόν σε αυτές να τον δεχθούνε σπλαχνικά, να τον δεχθούν ως ικέτη τους, γιατί μια που ήρθε σε αυτό το μέρος δεν έχει πια στο νου του να φύγει.

Φανερό πως τότε ο Οιδίπους εννόησε τη σημασία του χρησμού που του δόθηκε από το Λοξία, πως έμελλε να πεθάνει εκεί. Ο Κολωνιάτης δεν τόλμα πια να τον διώξει και του απαντά με καλοσύνη. Ο τόπος αυτός, του λέει, είναι ο Κολωνός και κυβερνάται από τον βασιλιά της χώρας τον Θησέα. Ο Οιδίπους τον παρακαλεί να φωνάξουν τον Θησέα, γιατί αν θα θελήσει να τον βοηθήσει, έχει ο ίδιος να τον ωφελήσει πολύ. 

Φεύγει ο πολίτης, συμβουλεύοντας τον να μη βγει από εκεί έως τη στιγμή που θα καλέσει τους ντόπιους για να αποφασίσουν για την τύχη του. Ο Οιδίπους προσεύχεται τότε στις Ερινύες να μη φανούν σκληρές σε αυτόν και στον θεό Απόλλωνα που του προφήτεψε ότι θα πεθάνει στο τέμενος των σεβάσμιων αυτών θεών. Ξαφνικά, αντιλαμβάνεται η Αντιγόνη τον ερχομό κάποιων γερόντων που κοιτάζουν με προσοχή στο μέρος εκείνο. Ο Οιδίπους παρακαλεί την κόρη του να τον κρύψει πιο βαθιά μέσα στο άλσος, για να μάθει τις προθέσεις των γερόντων και ανάλογα να πράξει. 

Ο χορός των γερόντων απαρτίζεται από δεκαπέντε Κολωνιάτες που ψάχνουν να βρουν εδώ και εκεί τον ασεβή γέροντα που τόλμησε να πατήσει το ιερό άλσος. Συμπεραίνουν πως ο άνθρωπος δεν μπορεί να είναι παρά ξένος, γιατί αλλιώς δεν θα τολμούσε όχι μόνο να πλησιάσει το μέρος εκείνο, μα και να το αντικρίσει καν, όπως ακριβώς συμβαίνει με αυτούς που σκυφτά περνούν μουρμουρίζοντας τις προσευχές τους. Την ώρα που τον αναζητούν, ακούνε ξαφνικά τη φωνή του και σε λίγο τον βλέπουν με φρίκη να παρουσιάζεται μπροστά τους με την άθλια θωριά του. Τον ρωτούν ποιος είναι και εκείνος, έπειτα από πολλούς δισταγμούς, αποκαλύπτει tο όνομά του, πράγμα που ο χορός το ακούει με μεγάλο δέος, γιατί τους είναι γνωστή η ανόσια ιστορία της ζωής του. Τον παρακινούν να φύγει ευθύς από τα σύνορα της χώρας τους, για να μην τη μολύνει. 

## Ύμνος στον Κολωνό και την Αθήνα
Η Αντιγόνη στο μεταξύ,Παίρνοντας αφορμή από την προστασία που έδωσε ο βασιλιάς στον δυστυχισμένο Οιδίποδα, τραγουδάει σε δύο στροφές με τις αντιστροφές τους, την ομορφιά της φύσης του Κολωνού και το μεγαλείο της Αθήνας. Στην πρώτη στροφή μιλάει για το αηδόνι που λημεριάζει στα μέρη αυτά, μαζί με τη χαρούμενη και εύθυμη συντροφιά του Διόνυσου, που εδώ έχει τη συνήθεια να περνάει τις ώρες του με τις θεϊκές του βάγιες, παραδομένες στο βαχικό του όργιο. Στην αντιστροφή τραγουδάει τον Νάρκισσο και τον Κρόκο που είναι ατίμητα θεϊκά στολίδια. Λέγει τα τρεχούμενα νερά του Κηφισού που τρέφουν τα χωράφια, για τους χορούς των Μουσών, για την Αφροδίτη και στη δεύτερη στροφή για την ελιά που εδώ και σε αυτά τα μέρη πρωτοφύτρωσε και που την προστατεύει ο Δίας και η γαλανομάτα Αθηνά. Στη δεύτερη αντιστροφή, για τα περίφημα άλογά της και για τα γρήγορα καράβια που σ' αυτά βασίζει τη δύναμή της και τη δόξα της η Αθήνα. Ο ύμνος αυτός είναι ο ωραιότερος ανάμεσα σε όλους τους ύμνους των αρχαίων ποιητών και δίκαια επαινέθηκε, πολλοί αγαπητοί μου ακροατές. 

## Ο Χορός και η Ματαιότητα της Ζωής
Συνέχεια ο χορός. Έχοντας μπροστά στα μάτια του τις συμφορές του Οιδίποδα, ελεημολογεί την ανθρώπινη ματαιότητα και την ανόητη επιθυμία της μακροβιότητας.Η ζωή έχει περισσότερες λύπες, βεβαιώνει, παρά χαρές. Γι' αυτό το καλύτερο στον άνθρωπο θα ήταν να μην είχε γεννηθεί ή αν γεννηθεί, σύντομα να πεθάνει. Ας ακούσουμε τα λόγια του χορού. 

(Μουσική) 

Όποιος ποθεί να ζήσει χρόνια πολλά και να ψηφά το μέτριο, για μένα σίγουρα θα ναι τρελός. Γιατί είναι γεμάτες από λύπες της μακρινής ζωής οι μέρες κι ούτε την ευτυχία του θα βρει αυτός που λαχταράει να ζήσει ακόμα πιο πολύ κι απ' ότι του έχουν γραφτό του οι μοίρες. Γιατί στερνά θέλει να πληρώσουμε το χρέος μας όλοι με τη σειρά μας, δίχως τραγούδια γάμου, δίχως λαγούτα, δίχως χαροκόπια, στο θάνατο που έρχεται στερνά. Το πιο καλύτερο θα ήταν να μη γεννιόταν κανείς. Μα μια και έχει γεννηθεί κι αυτό καλό, να φεύγει πάντα όσο μπορεί πιο γρήγορα και να γυρνάει εκεί απ' όπου από καιρό έχει ξεκινήσει. Γιατί όταν περάσει η Νιότη η ελαφρόμυαλη, σαν ποιος πολύμοχθος νομίζεις ότι μπορεί τον πόνο να ξεφύγει; Τάχα και ποιος με βάσανα στον κόσμο αυτόν δεν έζησε; Μαλώματα και τσακωμοί, πόλεμοι, επαναστάσεις, φθόνοι και τέλος τα τρισμίσητα, μας έρχονται τα γεράματα, τα ανήμπορα και τα άφυλλα, τα έρμα και που όλες οι μαύρες συμφορές μαζί φριχτά κακά μας ακολουθούνε.

Και έτσι ο δύστυχος μ' αυτά υποφέρει καθώς εγώ. Και δεν είμαι μόνος. Σαν ακρογιάλι βορεινό που το χειμώνα ο λούτης χέεται και δέρνεται από το κύμα και ούτε στιγμή δεν παύουν να τον χτυπούν τα βάσανα με ορμή και λύσσα, καθώς ξεσπάνε στον πόντο η άγρια στρικιμία. Η μια έρχεται από τη δύση του ήλιου, η άλλη από κει όπου χαράζει το πρωί, η άλλη από κει από όπου χτυπάει το μεσημέρι και η άλλη ορμάει από τα ριπαία βουνά που η μαύρη νύχτα τα σκεπάζει. 

Αγαπητοί μου ακροατές, οι αλήθειες αυτές του χορού δεν πρέπει να μας αποθαρρύνουν. Πρέπει αντίθετα να μας γεμίσουν αισιοδοξία. Να ζήσουμε τη σημερινή ημέρα που μας χάρισε ο Θεός. Να χαρούμε το φως που βλέπουμε έξω άφθονο. Να χαρούμε τη συντροφιά ανθρώπων δικών μας. Ανθρώπων που μας χαμογέλασαν και έκαναν τη ζωή όμορφη. Έτσι, δεν είναι κακό που δεν είμαστε αιώνιοι και θα φύγουμε. Κακό και αμαρτία είναι ότι μας δόθηκαν στιγμές να ζήσουμε την αιωνιότητα και εμείς τις περιφρονήσαμε τις στιγμές αυτές. Αυτή είναι η μεγάλη αμαρτία. 

## Αιχμαλωσία, Διάλογοι και το Τέλος του Οιδίποδα
Αγαπητοί μου ακροατές, φτάνει ο Πολυνίκης, ο Κρέοντας και δημιουργούνται πολλές εδώ στιγμές, πολλές καταστάσεις τις οποίες δεν θα περιγράψουμε.
Εκείνο που πρέπει να τονίσουμε είναι ότι ο Κρέοντας έρχεται με την πρόθεση να απαγάγει τον Οιδίποδα. Όλοι φοβούνται. Ο διάλογος μεταξύ του Κρέοντα και του Οιδίποδα είναι γεμάτος μίσος και κακία. Ο ένας κατηγορεί τον άλλον. Ο Κρέων θέλει να πάει τον Οιδίποδα στη Θήβα, γιατί υπάρχει λόγος. Όμως ο Οιδίπους αρνείται και ζητάει την προστασία των γερόντων και του κράτους που το εκπροσωπεί εδώ ο Θησέας. Τελικά όλοι του υπόσχονται ότι θα τον βοηθήσουν, ότι δε θα αφήσουν τον Κρέοντα να τον πάρει με τη βία και στέλνουν άνδρες και ελευθερώνουν την Ισμήνη, την οποία εν τω μεταξύ είχαν απαγάγει άνδρες του Κρέοντα. 

Τα γεγονότα εκτυλίσσονται γρήγορα. Ο Θησέας, ακούγοντας τις φωνές του χορού απ' το βωμό του Ποσειδώνα, έρχεται γρήγορα και μαθαίνει από τον Οιδίποδα πως ήρθε το τέλος του. Ο γέροντας το συμπεραίνει αυτό από τις βροντές.
Ο Θησέας πιστεύει σ' αυτές τις αποδείξεις κι έτσι ο Οιδίπους αναλαβαίνει να οδηγήσει το Θησέα στο μέρος που είναι γραφτό του να πεθάνει. Του παραγγέλνει να κρατήσει μυστικό το μέρος και να το φανερώσει μονάχα στον διάδοχό του, σαν θα 'ρθει η ώρα να πεθάνει και εκείνος με τη σειρά τους τον άλλον, που θα τον διαδεχθεί, κρατώντας έτσι την παράδοση. Και ο λόγος είναι ότι η αυστηρή τήρηση αυτού του μυστικού θα προφυλάξει την Αθήνα από κάθε επίθεση της Θήβας. 

Ο Οιδίπους βιάζεται να φτάσει στον ορισμένο από τη μοίρα του τόπο. Γι' αυτό φωνάζει τις θυγατέρες του να τον ακολουθήσουν. Έπειτα, αποχαιρετά το άφεγγο φως που εγγίζει για στερνή φορά το κορμί του. Τέλος, εύχεται στο Θησέα, στη χώρα του και στους υπηκόους του να ευτυχούν. Ο χορός εύχεται στους θεούς του Κάτω Κόσμου, δηλαδή τη θεά Περσεφόνη και στον αηδονέα, τον Πλούτωνα, με ευμένεια να δεχτούν τον γέροντα. Παρακαλεί ακόμα τις καταχθόνιες θεές και το ανίκητο τέρας, τον τρικέφαλο Κέρβερο, που είναι φύλακας του Άδη, καθώς και το Θάνατο, να του φανούν πρόθυμοι και να τον οδηγήσουν χωρίς εμπόδια στην κοιλάδα των πεθαμένων. 

Παρουσιάζεται στη σκηνή τη στιγμή αυτή ένας αγγελιοφόρος, που μαζί με την ακολουθία του είχε μπει μέσα στο δάσος των Ερινείων και διηγείται στο χορό πώς πέθανε ο Οιδίπους.
Χωρίς οδηγό, λέει, κανέναν, ο Οιδίπους έφτασε στο μέρος όπου μια φορά ο Θησέας και ο Πυρίθους ορκίστηκαν αιώνια φιλία πριν κατέβουν στον Άδη. Εκεί έβγαλε τη βρώμικη φορεσιά του και φόρεσε καινούργια, αφού λούστηκε πρώτα και πρόσφερε χοές. Για μια στιγμή βρόντηξε και οι κόρες του τρομαγμένες σφίχθηκαν στην αγκαλιά του κλαίγοντας. Εκείνος τις αποχαιρέτησε, ενώ απόμακρα ακούστηκε μια φωνή να τον κράζει να μην αργοπορεί. Τότε προσκαλεί κοντά του το Θησέα και του παραδίδει τις κόρες του για να τις προστατεύει. Εκείνος του υπόσχεται με όρκο. Τέλος, αφού τις αγκάλιασε για στερνή φορά, τις παρηγορεί και τους λέει να τραβηχτούν από εκεί κι ούτε να θελήσουν να δουν, μήτε ν' ακούσουν όσα δεν πρέπει. Έπειτα παίρνει μαζί του το Θησέα, μα σε λίγο, όταν στράφηκαν και κοίταξαν πίσω τους, δεν είδαν πουθενά τον Οιδίπποδα, παρά μονάχα το Θησέα που σκέπαζε τα μάτια του, σαν να χε δει κανένα θαύμα. Κατόπιν, είδαν το βασιλιά να προσκυνάει τους κάτω και τους επάνω θεούς. 

Πώς χάθηκε ο Οιδίπους; Κανένας θνητός δεν το ξέρει, εκτός απ' το Θησέα. Γιατί ούτε κεραυνός ούτε θύελλα τον άρπαξε. Ίσως να τον πήρε κανένας άγγελος σταλμένος απ' τους θεούς.
Ίσως πάλι να σχίστηκε η γη και να τον δέχτηκε καλόβολα. Ο Οιδίπους έτσι πέθανε θαυμαστός ανάμεσα στους ανθρώπους, με θάνατο δοξασμένο και ευτυχισμένο όσο κανένας άλλος θνητός. 

## Θρήνος και Συμβουλές του Θησέα
Τώρα η Αντιγόνη μαζί με την Ισμήνη στον κωμό θρηνούν τον πεθαμένο και την κακοτυχία του. Η Αντιγόνη, πιο ζωηρή, όπως είναι και αντίθεση, θέλει να γυρίσει και να δει τον τάφο του πατέρα της. Η Ισμήνη, περισσότερο φρόνιμη και ψύχραιμη, της αντιλέγει ότι ο πατέρας τους έπεσε άθαφτος. Η Αντιγόνη θέλει να θυσιαστεί στον τάφο του πατέρα της και η δύστυχη Ισμήνη θρηνεί την τύχη της, βλέποντας την αδελφή της που θέλει να πεθάνει. Ο χορός τις παρηγορεί. Σε λίγο έρχεται ο Θησέας και παρακαλεί τις κόρες του Οιδίποδα να πάψουν το κλάμα, γιατί ο θάνατος στάθηκε σαν αποθέωση του πατέρα τους. Η Αντιγόνη τον ικετεύει να τις αφήσει να δουν τον τάφο του. Εκείνος όμως αρνείται, γιατί του το έχει απαγορευμένο ο Οιδίπους. Τέλος, η Αντιγόνη ζητεί τη χάρη απ' το Θησέα να στείλει τις δυο αδελφές στη Θήβα, με την ελπίδα που έχει, ίσως, και μπορέσει να εμποδίσει τον αλληλοσκοτομό των αδελφών της.

Ο Θησέας το υπόσχεται και ο χορός, σε κατακλείδα, τις συμβουλεύει να πάψουν τους θρήνους, γιατί όλα θα πάνε καλά. (μουσική) 

## Επίλογος
Σκύψουμε το κεφάλι μπροστά στο άγνωστο και επαναλάβουμε την απάντηση του Ιώβ, ως το Κυρίω έδοξεν, ούτω και εγένετο ότι εγώ ειμι γη καις ποδός. Τότε μόνο θα γαληνέψουμε. Αλλιώς, και την τελευταία στιγμή που θα πεθαίνουμε, θα ρωτάμε γιατί; Γιατί;
